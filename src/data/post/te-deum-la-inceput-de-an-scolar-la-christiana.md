---
publishDate: 2013-09-30T00:00:00Z
title: 'Te-deum la inceput de an scolar la Christiana'
slug: te-deum-la-inceput-de-an-scolar-la-christiana
excerpt: 'Şcoala Christiana şi-a deschis luni, 30 septembrie 2013, porţile în cel de-al XVIII-lea an de activitate, printr-un moment festiv ce a avut loc în capela unităţii de învăţământ.'
category: noutati
---

## 30 septembrie 2013

Şcoala Christiana, aflată sub patronajul Arhiepiscopiei Clujului şi-a deschis luni, 30 septembrie 2013, porţile în cel de-al XVIII -lea an de activitate, printr-un moment festiv ce a avut loc în capela unităţii de învăţământ. Festivitatea a avut loc de la ora 12 și a debutat cu oficierea unei slujbe de Te-Deum, în capela școlii de pe Aleea Moldoveanu nr. 3. Au participat la festivitate elevi, părinţi, profesori, precum și reprezentanți ai Arhiepiscopiei Clujului și ai Direcției Generale de Asistență Socială și Protecția Copilului Cluj. Părintele Claudiu Precup, coordonatorul centrului i-a felicitat pe elevi la finalul slujbei de Te-Deum și le-a dorit să aibă spor duhovnicesc în noul an școlar și rezultate cât mai bune, iar profesorilor le-a mulțumit pentru dedicația și devotamentul oferit în educarea și formarea acestor tineri. Urări și îndemnuri la început de an școlar au fost oferite elevilor și de ceilalți participanți la momentul festiv organizat de școala Christiana.

## Școala Christiana – un proiect de succes al Arhiepiscopiei Clujului

Proiectul Școlii Christiana a fost demarat în octombrie 1996 şi se adresează elevilor care au abandonat şcoala şi care doresc să termine primele 8 clase. Aceşti elevi ajung în această situaţie, fie din cauză că au rămas repetenţi 2 ani de zile, fie că au depăşit cu cel puţin doi ani vârsta corespunzătoare clasei lor şi nu mai pot urma cursurile de zi ale şcolilor generale. Astfel, ei pot să se înscrie la un program de frecvenţă redusă, unde îşi dau examenele pentru promovarea clasei. Pentru a promova aceste examene, „Şcoala Christiana" îi pregăteşte prin cursurile şi meditaţiile oferite. Deoarece majoritatea acestor copii provin din familii defavorizate, pe lângă cursuri şi meditaţii, „Şcoala Christiana" le mai oferă: iniţierea într-o meserie, consiliere, sprijin material și activităţi recreative. Complementar, atunci când situaţia o impune, elevii beneficiază şi de alte tipuri de sprijin: înscriere la un medic de familie, întocmirea dosarului pentru obţinerea cărţii de identitate, facilitarea accesului pentru un loc de muncă, consilierea în vederea alegerii carierei, precum și medierea conflictelor cu familia sau alte persoane.

## Moment festiv și pentru elevii Școlii Gimnaziale Christiana

Astăzi au început cursurile și pentru cei 35 de tineri și adulți care s-au înscris în acest an la Școala Gimnazială Christiana, înființată de Asociația cu același nume în urmă cu doi ani. Aceasta este o școală autorizată și inclusă în sistemul public de învățământ ce se adresează persoanelor care au abandonat școala și care doresc să finalizeze pregătirea școlară obligatorie, de 10 clase. Potrivit părintelui Claudiu Precup, directorul unității de învățământ în cadrul acestei școli se derulează programul "A doua Șansă" ce se adresează persoanelor care au părăsit școala de cel puțin patru ani de zile, înainte de a termina clasa a VIII-a. Pe lângă pregătirea școlară, elevii înscriși beneficiază în cadrul programului "A Doua Șansă" și de pregătire profesională în diferite meserii. La finalul clasei a X-a elevii vor primi o diplomă care să ateste calificarea lor, cu ajutorul căreia se vor putea integra pe piața muncii.

## Școala Gimnazială Christiana luptă împotriva abandonului școlar

Directorul unității de învățământ, pr. Claudiu Precup a declarat: "Abandonul școlar este una dintre problemele des întâlnite la nivelul comunității clujene. Lipsa de educație îl duce pe om la o marginalizare socială, profesională și uneori, chiar familial. În aceste condiții o persoană care nu și-a finalizat pregătirea școlară de bază este mai vulnerabilă în anumite situații critice, iar din punct de vedere profesional se integrează mult mai greu. Cei care ajung în această situație riscă să intre într-un cerc vicios, din care uneori ies foarte greu sau alteori chiar deloc. Acesta este motivul pentru care Asociația Christiana a înființat în 2011 această școală gimnazială pentru a da o mână de ajutor acestor persoane care sunt în situația de a fi părăsit școala de mult timp și pentru a contribui la rezolvarea acestei probleme a abandonului școlar".
