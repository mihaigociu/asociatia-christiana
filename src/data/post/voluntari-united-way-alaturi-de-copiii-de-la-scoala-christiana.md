---
publishDate: 2013-05-25T00:00:00Z
title: 'Voluntari United Way, alături de copiii de la Şcoala Christiana'
slug: voluntari-united-way-alaturi-de-copiii-de-la-scoala-christiana
excerpt: '25 mai 2013 Un grup de voluntari United Way România, angajaţi ai companiei Genpact, şi-au petrecut ziua de miercuri alături de copiii care frecventează centrul...'
category: noutati
---

25 mai 2013

Un grup de voluntari United Way România, angajaţi ai companiei Genpact, şi-au petrecut ziua de miercuri alături de copiii care frecventează centrul de zi „Şcoala Christiana”, al Asociaţiei Filantropice Medical-Creştine Christiana din Cluj-Napoca. Copiii provin din familii dezavantajate economic şi social şi au un grad ridicat de risc de abandon şcolar, iar la centru sînt ajutaţi să-şi facă temele, participă la activităţi recreative şi primesc şi ajutor material pentru a-şi continua studiile.

Copiii şi voluntarii United Way au confecţionat felicitări şi suporturi pentru ouăle de Paşti, beneficiind de sprijinul profesorului de pictură al centrului. Timp de cîteva ore, cu toţii au uitat de probleme şi s-au amuzat modelînd şi colorînd împreună obiectele destinate sărbătorii Învierii.

Angajaţii Genpact au mai participat la acţiuni în beneficiul copiilor de la centrul de zi „Şcoala Christiana” în 2011, cînd au înfrumuseţat curtea centrului prin plantări de arbori şi arbuşti.

„Credem că pentru a avea un trai decent este nevoie de educaţie de calitate, de servicii medicale accesibile şi de un venit decent. Proiectul «Şcoala Christiana» răspunde nevoii de educaţie pe care o au copiii din familii dezavantajate – aici găsesc profesori care îi ajută la teme, sînt implicaţi în activităţi educative şi recreative şi primesc şi ajutor material pentru a-şi putea continua educaţia. Voluntarii United Way Cluj se implică în activităţi diverse în beneficiul persoanelor mai puţin norocoase, de la acţiuni educativ-recreative şi de socializare, la renovarea unor centre de zi, amenajarea de spaţii şi susţinerea de cursuri gratuite” – precizează reprezentantul local Cluj al Fundaţiei United Way România, Marina Boeriu.

Vezi articol de presă: [www.ziarulfaclia.ro/voluntari-united-way-alaturi-de-copiii-de-la-scoala-christiana](www.ziarulfaclia.ro/voluntari-united-way-alaturi-de-copiii-de-la-scoala-christiana)

![](/images/uploads/2013/04/Voluntari-21-300x225.jpg)

![HPIM7485](/images/uploads/2013/04/HPIM7485-300x219.jpg)

![HPIM7414](/images/uploads/2013/04/HPIM7414-300x219.jpg)
